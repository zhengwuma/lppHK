snt_id	snt
1	六歲嗰年我喺一本書入邊見過幅好得人驚嘅圖畫
2	嗰本書記載真實故事
3	係關於原始森林嘅
4	幅圖畫入面有條蟒蛇張開咗血盤大口
5	吞緊一隻野獸落肚
6	下面就係尼幅圖畫嘅摹本
7	本書入面話啲蟒蛇會咬都唔咬咁將獵物成隻鑒生吞落肚
8	蟒蛇之後會飽到想喐都喐唔到
9	然後足足瞓成六個月
10	先至消化得嗮肚裡邊嘅食物
11	嗰時開始我就成日都幻想森林裡邊嘅奇遇
12	仲成功用木顏色畫咗我人生第一幅畫
13	我叫佢做大作一號
14	幅畫係咁樣嘅
15	我攞咗尼幅傑作畀啲大人睇
16	仲問佢哋我幅畫有冇嚇親佢哋
17	點知佢哋睇完之後竟然好冷淡咁話
18	唓一頂帽啫有乜咁得人驚喎
19	我幅畫明明都唔係一頂帽
20	而係一條大蟒蛇消化緊隻大笨象
21	咁我唯有將條蟒蛇肚入邊嘅情況全部畫嗮出嚟
22	等佢哋睇得明啲
23	佢哋真係要畫公仔畫出腸噶
24	我修改完之後
25	大作二號就誕生
26	啲大人睇完之後就索性勸我無論係蟒蛇嘅裡面定係外面都唔好再畫
27	不如畀心機讀吓地理歷史數學文法等等仲好喎
28	就係咁六歲嗰年我放棄咗做畫家尼個偉大嘅夢想
29	大作一號同埋大作二號嘅失敗實在令到我好洩氣
30	尼啲大人自己成日乜都唔明
31	係都要啲細路仔解釋尼樣解釋嗰樣
32	真係令人好攰
33	我唯有揀過另一份職業
34	而最後我去咗學揸飛機
35	我差唔多飛勻嗮全世界
36	冇錯原來地理知識真係好用得著
37	我可以一眼就分得開中國同埋亞利桑那州
38	如果夜晚飛嗰陣蕩失路地理真係好有用
39	就係咁我人生中接觸過好多好認真嘅人
40	我喺大人嘅圈子裡邊生活咗好耐好耐
41	我曾經好細心咁觀察佢哋
42	但咁都冇改變到我對佢哋嘅睇法
43	每當我遇到個頭腦好似比較清晰嘅大人嗰陣
44	我就會拎我一直保留住嘅大作一號出嚟
45	我想知道佢會唔會睇得明
46	但係每次都總係聽到類似一頂帽啫嘅答案
47	咁我就唔會再同佢提起大蟒蛇呀原始森林啊星星呀嗰啲嘢
48	我唯有遷就佢哋嘅水平
49	同佢哋講下打橋牌呀高爾夫球呀政治呀領呔呀之類
50	於是啲大人就會覺得搵到個啱傾嘅人而好開心
51	然後我好孤獨咁生活落去
52	又冇傾得埋嘅朋友
53	一直到六年前
54	我揸飛機嗰陣因為故障被逼降落喺撒哈拉沙漠
55	當時部飛機個引擎出現咗啲問題
56	但又冇機械技工或者其他乘客同我一齊
57	我唯有試吓自己一個搞掂佢
58	對我嚟講尼個係生死存亡嘅關頭
59	因為我帶嘅水只係夠我飲八日
60	喺第一晚我就瞓喺嗰個渺無人煙嘅大沙漠度
61	甚至可以話比起喺大海中心抓住浮木嘅遇難者仲孤獨
62	所以你可以想像吓
63	第二朝我幾咁驚呀
64	天一光竟然有把聲叫醒我
65	陰聲細氣咁講唔該幫我畫隻綿羊仔呀
66	咩話
67	幫我畫隻綿羊仔呀
68	我嚇咗一跳
69	好似畀雷劈中咁成個彈起身
70	我摔一摔對眼四圍望吓
71	竟然發現有個好奇怪嘅細路仔
72	好認真咁望實我
73	尼幅就係我畫佢嘅畫之中畫得最好嘅一幅
74	但係我幅畫同佢真人仲係差好遠
75	不過尼個並唔係我嘅錯
76	六歲嗰陣啲大人令我放棄咗做畫家
77	所以除咗打開肚皮同合埋肚皮嘅蟒蛇之外
78	我就乜都唔識畫
79	我好驚奇咁睩大對眼
80	睇清楚尼個失驚無神出現嘅細路仔
81	唔好唔記得我嗰陣係喺一個山旮旯咁遠連鬼影都冇隻嘅地方
82	尼個細路仔畀我嘅印象
83	既唔似蕩失路又一啲都唔似攰唔似頸渴又唔驚喎
84	點睇佢都唔會係個喺渺無人煙嘅沙漠度蕩失路嘅細路仔
85	我定一定神魂魄返嗮嚟之後就問佢
86	喂你喺度做乜呀
87	但係佢好似講緊啲好重要嘅嘢咁
88	又慢慢再重複多次
89	唔該幫我畫隻綿羊仔呀
90	當整件事太撲朔迷離嘅時候
91	原來人係唔會夠膽反抗
92	喺尼個遠離人煙嘅沙漠度
93	雖然我越來越接近死亡
94	但我竟然都聽佢話
95	拎咗張紙同埋支鋼筆出嚟
96	不過我又突然間醒起
97	我學校淨係學過地理歷史數學同埋文法
98	所以就忟忟地咁同個細路仔講其實我唔識畫畫
99	佢鼓勵我話
100	唔緊要幫我畫隻綿羊就得㗎啦
101	由於我從來都冇畫過羊
102	所以我將唯一識畫嘅兩幅畫其中一幅畫咗畀佢
103	就係嗰條從外面睇嘅大蟒蛇
104	點知我估都估唔到佢竟然會咁答我
105	唔要唔要我唔要一條吞咗隻大笨象嘅蟒蛇
106	大蟒蛇太危險啦
107	大笨象又掗拃喎
108	我住嗰度啲嘢全部都好細㗎咋
109	我只係要隻綿羊仔
110	你幫我畫隻綿羊啦
111	咁我就幫佢畫啦
112	佢好專心咁研究咗幅畫一陣就話
113	我唔要
114	尼隻綿羊病得咁犀利
115	重新畫過隻啦
116	於是我又再畫過另一隻
117	今次我尼個朋友仔陰陰嘴喺度笑
118	你睇真睇吖
119	你畫尼隻唔係綿羊仔
120	係山羊嚟㗎
121	佢有角㗎
122	我唯有再重新畫多次
123	但係尼幅畫嘅命運都係一樣
124	又畀佢拒絕
125	尼隻太老啦
126	我要隻襟養啲嘅
127	去到尼度我已經好唔耐煩
128	因為我趕住要修理我部引擎
129	就求其畫咗下面尼幅圖畫
130	仲加多句
131	嗱尼個箱入邊就係你要嘅綿羊仔啦
132	點知完全冇諗過尼個小判官竟然雙眼發住光咁話
133	我就係要尼隻啦
134	你估下尼隻羊洗唔洗食好多草呀嗱
135	點解咁問呀
136	因為我住嗰度好細噶
137	哦一定夠位㗎喇
138	我畀你尼隻綿羊仔都好細隻噶
139	佢哄埋幅畫度望咗陣就話
140	都唔係你講得咁細咋喎
141	你睇下佢瞓著咗喎
142	就係咁我認識咗小王子
143	我花咗好多時間先搞清楚佢喺邊度嚟
144	小王子問咗我好多嘢
145	但至於我問佢嘅
146	佢好似一啲都聽唔到咁
147	不過佢無意中都講咗好多嘢
148	令我慢慢清楚佢嘅底細
149	譬如話第一次見到我架飛機嘅時候
150	唔畫架飛機啦對我嚟講太複雜
151	佢問我尼個係乜東東嚟
152	尼舊唔係乜東東
153	佢識得飛
154	係我架飛機
155	我好自豪咁話畀佢知我識飛
156	於是佢好好奇咁話
157	乜話你喺天上邊跌落嚟
158	我謙虛咁答係啊
159	啊太好笑啦
160	小王子不停咁笑
161	令我少少唔啹
162	我嘅不幸唔應該成為笑話
163	跟住佢就話
164	即係話你都係喺天上邊嚟㗎啦
165	你邊個星球㗎
166	佢本來好神秘
167	但嗰刻我立即有頭緒估到佢喺邊度嚟
168	於是我有少少兀突咁問佢
169	你由第二個星球嚟㗎
170	但係佢冇答我個問題
171	佢一路望住我架飛機
172	一路微微點頭話
173	你坐尼個東東
174	我估你都唔會係喺好遠過嚟
175	講到尼度
176	佢就沉思沉思再沉思
177	跟住佢喺個袋度拎咗我畫嗰隻綿羊仔出嚟
178	當係寶咁睇到入嗮神
179	你可以想像到
180	第二個星球尼啲令人半信半疑嘅話題
181	會令我嘅好奇心一發不可收拾
182	於是我想盡量知多啲
183	朋友仔你邊度嚟㗎
184	你頭先講嘅我住嗰度即係邊啊
185	你諗住帶我隻綿羊仔去邊啊
186	佢靜咗陣就答我
187	好在有你個箱咋
188	咁綿羊仔夜晚就有間屋啦
189	係啊如果你乖我可以畫條繩畀你添
190	日頭可以綁住佢
191	我仲可以畫多條柱
192	小王子似乎唔太鐘意
193	綁住佢
194	有冇奇怪啲啊
195	如果唔綁住佢佢會四圍走
196	好易唔見㗎
197	我尼位朋友仔又笑啦
198	咁你話佢走得去邊啫
199	邊度都好總之一路向前走
200	之後小王子好鄭重咁講
201	冇問題啊
202	我住嗰度
203	所有嘢都好細好細
204	跟住佢有少少傷感咁補充咗句
205	一路向前走
206	都走唔到幾遠
207	就係咁我知道咗另一件好重要嘅事
208	佢嚟嗰個星球原來只係僅僅大過一間屋㗎咋
209	不過其實咁都唔值得大驚小怪
210	我知道除咗地球啊木星啊火星啊金星啊嗰啲改咗名最重要嘅行星之外
211	其實仲有成千上萬咁多其它嘅行星
212	當中有啲好細好細
213	細到連用望遠鏡都睇唔到
214	當天文學家發現一粒咁嘅行星
215	就會畀個編號粒星星
216	而唔會同佢該名
217	所以舉個例
218	佢就可能會叫粒星星做小行星三二五咁
219	我好有理由相信小王子嚟嗰粒星星就係一粒叫B六一二嘅小行星
220	尼粒星星只係畀人用望遠鏡見過一次咁多
221	係一個土耳其天文學家喺一九零九年發現嘅
222	嗰陣時尼個天文學家好隆重其事咁喺國際天文學會大會上發表佢嘅發現
223	但係因為佢著住一身土耳其嘅傳統服飾
224	所以完全冇人相信佢
225	啲大人成日都係咁
226	但係好彩小行星B六一二嘅名聲都仲保得住
227	因為後來土耳其有個獨裁者以死刑脅迫佢嘅人民轉著歐洲服飾
228	喺一九二零年我哋尼位天文學家又再一次重新發表佢嘅發現
229	而尼次佢著住一套好優雅嘅禮服
230	今次大家都好同意佢嘅理據
231	我話畀你聽咁多有關於小行星B六一二嘅嘢
232	仲話畀你知佢個編號
233	其實都係因為啲大人
234	啲大人最鍾意就係數目字
235	當你介紹個新朋友畀佢哋識
236	佢哋永遠都唔會問啲最重要嘅問題
237	佢哋唔會問
238	佢把聲點樣㗎
239	佢最鍾意玩啲咩啊
240	佢有冇收集蝴蝶標本呢
241	佢哋反而會問
242	佢幾歲啊
243	佢有幾多個兄弟啊
244	佢幾重啊
245	佢阿爸掙幾多錢呢
246	只有問過尼啲問題
247	佢哋先會覺得自己認識咗尼個人
248	如果你同個大人講
249	我見到間好別緻嘅粉紅色磚屋
250	窗臺前面種咗好多洋葵花
251	屋簷上邊仲有一竇竇白鴿𠻹
252	佢哋完全唔會能夠想象到嗰間屋係咩樣
253	你一定要話
254	我見到一間值成千萬嘅屋啊
255	咁佢哋就會恍然大悟咁驚歎一聲
256	嘩咁一定好靚啦
257	如果你同啲大人講
258	小王子存在嘅證據就係佢好有魅力好鍾意笑同埋想要隻綿羊仔
259	佢想要隻綿羊咁就證明佢存在啦
260	佢哋一定會聳聳個脖頭當你係細路仔
261	但係如果你同佢哋講
262	小王子個星球就係小行星B六一二
263	咁佢哋就會相信
264	就唔會再用一大堆問題嚟煩你
265	啲大人就係咁㗎啦
266	但都唔好怪佢哋
267	小朋友對大人應該寬厚啲嘅
268	我每一日都知多啲啲關於小王子個星球嘅嘢
269	佢點解要離開
270	同埋佢知道佢旅程
271	呢啲嘢全部都係喺我同佢傾偈嘅時候慢慢聽翻嚟㗎
272	去到第三日我仲從佢口中得知猢猻樹原來有幾咁可怕
273	其實都係多得隻綿羊仔
274	因為嗰日小王子失驚無神突然心事重重咁問我
275	其實係咪真㗎
276	啲綿羊真係乜嘢薯仔都食㗎
277	係㗎真㗎
278	噢太好喇
279	我其實都唔係好明綿羊食唔食薯仔有咩咁重要
280	不過小王子又追問
281	咁即係佢地都會食猢猻樹啦
282	我提醒小王子猢猻樹有成座教堂咁大棵
283	一啲都唔細
284	就算佢搵一大堆大笨象翻嚟
285	都未必食得晒成棵猢猻樹
286	小王子聽到一大堆大笨象呢個情景
287	即刻忍唔住笑出嚟
288	咁我諗佢哋要疊羅漢咁一隻疊一隻先夠位啦
289	不過佢又頭頭是道咁解釋翻
290	猢猻樹生得好大棵之前
291	都係一棵樹仔嚟㗎嘛
292	你又講得啱
293	但你點解會想啲綿羊食晒啲猢猻樹仔呢
294	佢答我係咁都要問
295	佢啲口吻好似講到你又好顯而易見咁
296	不過我就要絞盡腦汁先至諗得通個問題
297	原來同其他任何一個星球一樣
298	小王子個星球上邊有好嘅植物亦有壞嘅植物
299	好嘅植物會帶來好嘅種子
300	而壞嘅植物就會帶來壞嘅種子
301	但係啲種子係肉眼睇唔到㗎
302	佢哋會靜雞雞匿埋係大地下邊瞓著
303	直到有一日其中一粒想瞓醒為止
304	之後佢會伸個懶腰
305	怕怕醜醜咁向住太陽生出一條嫰枝
306	如果呢棵係一棵蘿蔔苗又或者係玫瑰花苗
307	咁你可以由得佢隨便生長
308	但係如果佢係一棵壞植物呢
309	你就一定要有咁快得咁快將佢連根拔起
310	喺小王子個星球上面有一種好可怕嘅種子
311	就係猢猻樹嘅種子
312	成個星球嘅土壤裏邊都佈滿晒呢啲猢猻樹嘅種子
313	而萬一你遲咗處理佢哋
314	畀啲猢猻樹長大咗
315	就永遠都冇辦法再剷除
316	佢哋會纏住晒成粒行星
317	啲根會一路生到入粒行星嘅深處
318	如果粒行星太細而啲猢猻樹又太多嘅話
319	最後粒行星仲會逼到爆炸添
320	呢個係紀律嘅問題
321	小王子之後話我聽
322	每朝當你梳洗打理完畢
323	就一定要小心翼翼咁幫埋粒行星梳洗打理
324	一定要逼自己定期去掹走啲猢猻樹
325	猢猻樹同玫瑰樹細棵嗰陣好似樣
326	所以只要一能夠分得出佢哋係猢猻樹而唔係玫瑰樹
327	就要即刻掹走
328	呢啲工作係好悶㗎
329	不過其實都係手板眼見功夫
330	之後有一日佢提議我畫一幅好靚嘅圖畫
331	等我呢個星球上面嘅細路仔都可以對呢樣嘢有一個清晰嘅概念
332	佢話咁如果有日佢哋去旅行
333	就會發現知道呢樣嘢好有用
334	有時我哋可以暫時放低啲嘢唔做住
335	但如果係猢猻樹嘅話
336	後果就一定係個大災難
337	我知道曾經有粒行星上邊住咗個大懶蟲
338	佢睇漏眼冇理到三棵樹咋
339	你估吓發生咗咩事
340	咁我就跟住小王子嘅指示
341	畫咗一幅嗰粒行星嘅圖畫
342	我都唔鍾意好似囉囉嗦嗦講道理咁
343	不過猢猻樹嘅危險真係好多人都唔知
344	如果有人誤打誤撞去到一粒小行星嘅話
345	呢個危機其實相當之大
346	所以我今次會打破慣例
347	清清楚楚咁講
348	小朋友小心啲猢猻樹呀
349	因為要提醒各位朋友一個佢哋一直都冇留意到嘅危機
350	正如我自己都一直冇留意到
351	所以我花咗好多心機去畫呢幅畫
352	我要話俾大家聽嘅呢個教訓完全值得我花咁多心機
353	或者你會問
354	點解呢本書入面冇第二幅圖畫有呢幅畫得咁好呢
355	答案其實好簡單
356	其他嗰啲我都嘗試過畫好啲
357	但係都唔成功
358	不過當我畫呢幅猢猻樹嗰陣
359	我有一種危機感要將佢畫好
360	唉小王子
361	我逐啲逐啲咁了解到你憂鬱嘅小生命
362	長久以來你唯一嘅樂趣
363	就係觀賞逐漸西沉嘅夕陽
364	我喺第四日朝早知道呢件事嘅
365	當時你同我講
366	我好鍾意睇日落㗎
367	不如我哋依家就去睇日落啦
368	但係仲要等吓喎
369	等乜嘢呀
370	等夠鐘日落囉
371	你一時間呆咗一呆
372	然後你笑你自己
373	我仲成日以為自己喺屋企添
374	係人都知
375	當美國係正午嘅時候
376	太陽就喺法國落緊山
377	如果你可以眨下眼就去咗法國
378	你就可以即刻睇到日落
379	可惜嘅係法國太遠喇
380	不過如果係一粒好細嘅行星上邊
381	小王子你只需要移開你張凳幾步
382	就可以隨時欣賞黑夜嘅來臨
383	我試過有一日
384	我總共睇咗四十四次日落
385	過咗一陣你又話
386	你知唔知呀
387	當一個人好唔開心嗰陣
388	就會愛上睇日落
389	咁你睇咗四十四次日落嗰日
390	係咪好唔開心
391	但係小王子並冇答到我
392	去到第五日
393	一如既往
394	多得隻綿羊仔我終於揭開咗小王子身世嘅秘密
395	佢好似静静雞喺心入邊諗咗個問題好耐
396	之後要大聲講出來咁
397	失驚無神突然問我
398	如果綿羊會食薯仔
399	咁佢會唔會都食花㗎
400	綿羊見到乜就食乜㗎啦
401	就算有刺嘅花都食
402	係呀就算有刺嘅花都食
403	係咁啲花要刺嚟做乜呀
404	我一時唔知點答佢
405	當時我正喺度嘗試緊將一粒棘住我個引擎嘅螺絲扭翻出來
406	我好擔心
407	因為部飛機損毀得似乎相當嚴重
408	而令我更加之徬徨嘅係
409	剩翻嘅食水已經愈來愈少
410	係咁啲花要刺嚟做乜呀
411	小王子一問開一個問題就永遠都唔肯罷休
412	我實在畀粒螺絲搞到個人好矇眐
413	所以諗都冇諗就衝口而出
414	啲刺係乜用都冇㗎啦
415	純粹係啲花想靠害囉
416	哦
417	隨之而來嘅係一陣嘅寂靜
418	然後佢語帶苦澀咁反駁我
419	我先唔會信你呀
420	啲花咁脆弱
421	佢哋好單純㗎
422	佢哋好盡力咁做好自己
423	佢哋真係覺得自己有刺好得人驚㗎
424	我冇出聲
425	嗰一刻我同緊自己講
426	如果粒螺絲再咁硬頸嘅話
427	我就會搵個錘仔揼佢出嚟
428	小王子又再打斷咗我嘅思路
429	而你呢你就覺得啲花
430	冇囉冇囉
431	我咩都冇覺得過囉
432	我淨係求其噏啲嘢敷衍你咋嘛
433	其實我有啲好重要嘅嘢做緊囉
434	佢好詫異噉倔實我
435	好重要嘅嘢
436	佢望住我
437	見到我手上面揸住個錘仔
438	手指頭全部都污糟邋遢
439	彎低身修理緊部佢覺得極其醜陋嘅機器
440	你講嘢同啲大人一模一樣
441	呢句說話令我覺得有少少慚愧
442	不過佢依然唔肯罷休
443	你所有嘢都混淆晒
444	你所有嘢都搞錯晒呀
445	佢真係好嬲呀
446	一頭金髮喺微風中不停咁擺動
447	我知道有粒行星上面住咗個塊面係紫色嘅男人
448	佢從來未聞過任何花香
449	從來未見過一粒星星
450	從來未愛過任何一個人
451	除咗將啲數字加嚟加去
452	佢從來未做過任何嘢
453	而佢同你一樣
454	成日不停咁同自己講
455	我係一個好認真嘅人
456	我係一個好認真嘅人
457	就係咁驕傲就令到佢自我膨脹
458	但佢咁樣唔係一個人
459	而係一隻蘑菇囉
460	一隻咩話
461	一隻蘑菇
462	小王子呢刻嬲到出晒煙
463	幾百萬年嚟花都會生刺出嚟
464	但係幾百萬年嚟綿羊都係咁食晒呢啲花
465	唔通嘗試吓去了解點解啲花要大費周章生啲對佢哋完全冇用嘅刺出嚟
466	真係唔重要咩
467	唔通綿羊同花之間嘅戰爭
468	真係唔重要咩
469	唔通呢啲嘢真係唔比一個滿面通紅嘅肥男人嘅加數嚟得更重要咩
470	而我本身就識得一朵世上獨一無二嘅花
471	除咗喺我粒行星上面之外都搵唔到
472	但係只要一隻綿羊仔一啖就可以摧毀佢就只係咁
473	某一朝甚至乎根本佢自己都冇留意到自己做咗咩
474	呵我諗呢樣嘢同樣都係無關重要啦可
475	佢滿面都紅晒
476	繼續講
477	如果有人鍾意一朵花
478	一朵千千萬萬繁星上面獨一無二嘅花
479	咁只要抬頭仰望星空
480	佢就會覺得好開心
481	佢會同自己講
482	我朵花就喺呢個夜空嘅某處
483	但如果綿羊仔食咗朵花
484	咁對佢嚟講
485	就會好似所有星光都突然熄滅一樣
486	我諗都一樣係無關重要啦
487	佢已經唔能夠繼續再講落去
488	眼淚突然奪眶而出
489	夜幕低垂
490	我放低個手上嘅工具
491	唔再擔心我把錘仔我粒螺絲我嘅饑渴甚至係死亡
492	喺粒星星上邊
493	一粒行星
494	呢一粒行星
495	喺地球
496	如果小王子需要我嘅開解安慰
497	我抱佢入懷
498	輕輕攬住佢
499	我同佢講
500	你鍾意嗰朵花唔會有危險
501	我會幫隻綿羊畫一個口罩
502	我會畫一個圍欄
503	圍住你朵花
504	我會
505	我其實唔係好知應該講咩好
506	覺得自己笨手笨腳咁
507	唔知應該點樣去靠近佢
508	從邊度去接通佢內心嘅世界
509	眼淚嘅國度
510	真係好神秘
511	好快我就知多咗關於呢朵花嘅事
512	喺小王子嘅行星上邊
513	有一種好簡單嘅花
514	只有一層花瓣
515	佢哋一啲都唔亞掟
516	亦唔會麻煩到任何人
517	朝早嘅時候
518	佢哋會喺草叢中出現
519	然後到咗黃昏就慢慢凋謝
520	但有一日
521	唔知邊度飄嚟咗一粒種子
522	喺呢度發芽
523	小王子好細心咁觀察呢一棵與別不同嘅幼苗
524	因為佢隨時可能係一個猢猻樹嘅新品種
525	但呢棵幼苗好快就冇再繼續長大
526	反而開始準備開花
527	小王子望住巨型嘅花苞成長
528	覺得一定會開出一朵奇妙嘅花嚟
529	不過朵花匿埋咗喺佢綠色嘅房間入面
530	花咗好多好多時間去裝扮自己
531	佢小心翼翼咁選擇自己嘅顏色
532	慢條斯理咁著上新衫
533	逐片逐片花瓣咁整理好
534	佢並唔想好似罌粟花咁皺猛猛咁走出嚟
535	佢只係願意喺散發住令人驚豔嘅光芒之下出現